---
title: INKURU NZIZA Y'URUBANZA
date: "2023-04-22"
description: Avuga ijwi rirenga ati, 'Nimwubahe Imana, muyihimbaze; kuko igihe cyo gucira abantu urubanza gisohoye; muramye Iyaremye ijuru n'isi n'inyanja n'amasoko'....
umwaka: 2023
icyigisho: UBUTUMWA BUTATU BUREBA ISI YOSE
igihembwe: 2
umutwe: INKURU NZIZA Y'URUBANZA
umunsi: KU ISABATO NIMUGOROBA
---

AHO ICYIGISHO CY'IKI CYUMWERU GISHINGIYE: <span class="verse">Ibyahishuwe 14:7</span>; <span class="verse">Zaburi 51:1-4</span>; <span class="verse">Ibyahishuwe 20:12</span>; <span class="verse">Daniyeli 7:9</span>, <span class="verse">Daniyeli 7:14</span>, <span class="verse">Daniyeli 7:26</span>; <span class="verse">Ibyahishuwe 4:2-4</span>; <span class="verse">Ibyahishuwe 5:1-12</span>.

**ICYO KWIBUKWA: "Avuga ijwi rirenga ati, 'Nimwubahe Imana, muyihimbaze; kuko igihe cyo gucira abantu urubanza gisohoye; muramye Iyaremye ijuru n'isi n'inyanja n'amasoko' "** (<span class="verse">Ibyahishuwe 14:7</span>).

Niba hari ikintu Bibiliya isobanura neza, ni uburyo Imana ari Imana y'ubutabera, Ikaba Umucamanza, kandi ibyo bitwigisha ko, bitinde bitebuke, mu buryo bumwe cyangwa ubundi, urubanza -ari rwo rwabuze hano kuri iyi si no muri iki gihe - rugiye kubaho kandi urwo rubanza ruzacibwa n'Imana ubwayo, "Umucamanza w'abari mu isi bose" (<span class="verse">Itangiriro 18:25</span>; soma na <span class="verse">Zaburi 58:11</span>; <span class="verse">Zaburi 94:2</span>; <span class="verse">Zaburi 98:9</span>). Cyangwa, nk'uko na Pawulo ubwe yabyanditse, "Nuko rero, umuntu wese muri twe azimurikira ibyo yakoze imbere y'Imana" (<span class="verse">Abaroma 14:12</span>).

Iki ni igitekerezo gishishana, mbese si byo? Kuba tuzamurika ibyo twakoze imbere y'Imana, Imana izi n'ibihishwe, Imana "izazana umurimo wose mu rubanza, n'igihishwe cyose, ari icyiza cyangwa ikibi" (<span class="verse">Umubwiriza 12:14</span>). Nanone ariko, umugambi w'urubanza ni ugushishura ukugira neza n'ubuntu by'Imana, ikaba kandi Imana ikiranuka, ikagira n'ibambe mu byo Ikorera abakizwa n'abarimbuka. Muri iki cyumweru tuzarebera hamwe insanganyamatsiko zimbitse z'urubanza mu isano zifitanye n'intambara ikomeye ikomeje gukaza umurego mu isanzure, turebe kandi by'umwihariko uko bigenda igihe ubwoko bw'Imana bukiranuka ubwabwo buhuye n' "amateka azacibwa" (Ibyakozwe n'Intumwa 24:25).